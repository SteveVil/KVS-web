---
title:  Letní kemp na Seneckém rybníku
layout: post
date:   15.9.2015 
categories: zaci
author: KVS Plzeň
thumbnail: https://lh3.googleusercontent.com/gBMIQgpGWfpVrEuEdByFVoXwMs-9pv4O2Q9R2veCJoslwlrqpvgXQ9B2CF40UWcxMW4Vl0Tt--LnkNlX4sAVcetCldLOkRkc2O1izLXncOb15tbZJrop6d_VKRjLHwlAOb9cDZDanINI6jb27BxpeWjx5jICGDXUbXQGQR2fpdQ0EgLgjb_qyXgScRA84P2UTm4ycVM7yRn0e_qFxO43xJzWoOwZ7OwQqRjkuwc-bZxxh5GBoLEBmpN8M9remnHt_SOPk_iV2dAVJ_s2eltuw3X1yJkvTR-PQ-zR1R5MWJGC4hq20TQZiDOZvi7Um4VLGp-TViC_qll0M6SFYBeq3LUhiuRVljwDxNWalE3aQx6F1Rd1a6jxAOyn_H8JKYhaeW3PV0r7UEAs_lKYsM3MEv2fAVggRmprWDOgCVfOtDcbJQ58g2gzTpl0c8VvVm6-EqCRiDQcVuG4ZFjDguUUpIbOKFSmmiYw6UcG_vF0gKf47R8brqaB0F3SvcHc9DSFjSIb2K7cG-y_5x4pV6HB6b5nXlj_iY6dcVY53sbEuSI=w720-h519-no
---
Letní prázdniny už sice před téměř měsícem skončily, některé zážitky z nich jsou však díky skvělým vzpomínkám stále čerstvé, Nejinak je tomu i v případě vzpomínek dětí z Klubu vodních sportů Plzeň, které, jako každý rok, strávily několik úžasných dní na klubové základně u Seneckého rybníka.

Pohodová atmosféra, nádherné počasí a čistá radost ze sportu a pohybu v malebném prostředí. I takto lze krátce popsat letošní ročník, který proběhl pod vedením trenérů Nikoly Bušauerové a Davida Faita. Celkem šestnáct dětí ve věku 12 až 15 let absolvovalo nejen čtyři tréninky denně, které daly všem pořádně zabrat, ale užilo si i výlety do okolí a večerní program. Podle slov trenérů bylo zvláště díky snaze a houževnatosti i těch nejmladších už po pár dnech vidět zlepšení po sportovní stránce. Rovněž viditelné bylo stmelení kolektivu a příznivý efekt změny tréninkového prostředí.

Velmi milé překvapení pro účastníky letního kempu představovala návštěva starosty UMO Plzeň 1 Ing. Miroslava Brabce. Pan starosta pogratuloval žákům KVS k zisku stříbrné medaile v uplynulém ročníku první ligy mladších žáků a k vítězství v poháru českého svazu vodního póla. Snahu dětí ocenil i přineseným dortem, po kterém se jen zaprášilo. Městský obvod Plzeň 1 i pan starosta osobně dlouhodobě podporují činnost mládeže Klubu vodních sportů a vydatně přispívají k udržení a rozvoji jeho tréninkové základny u Seneckého rybníka.

Jak shrnuli trenéři mládeže, pokud žáci a dorostenci KVS vytrvají v úsilí a pozitivním přístupu, o úspěchy v dalším roce se není třeba bát. S nárůstem mládežnické základny se již nyní pracuje na plánu uskutečnit v létě 2016 na Seneckém rybníku nejen letní sportovní kemp, ale i mládežnický turnaj ve vodním pólu.
